---
title:      Dotaz k implementaci opatření z protikorupční strategie
author:
   name:    Adam Zábranský
   phone:   +420 721 006 868
   ds:      xwfwgha
   mail:    adam.zabransky@praha.eu
our:
   name:    Zastupitelský klub Pirátů
   sign:    "Zk Pha #10473"
your:
   role:    
   name:    Hlavní město Praha
      -     
   address:
      -     Mariánské náměstí 2
      -     110 00
   name:
      -     k rukám
      -     JUDr. Richarda Maříka,
      -     ředitele odboru volených orgánů
   ds:      
style:      letter
reminder:   true
---

Vážený pane řediteli, 

zajímalo by mě, jak je na tom úřad s plněním úkolů vyplývajících z plnění protikorupční strategie. Chtěl bych být informován o následujících okruzích, prosím tedy o vyjádření, např. i ve spolupráci s příslušnými odbory, jako je informatika, majetek atd.:

1. Ke konci ledna měla paní ředitelka předložit zprávu o průběžném plnění strategie, a dodnes se tak nestalo. Radě měl být také předložen seznam sankcí včetně jejich výše uložených hl. m. Praze za porušení zákona o zadávání veřejných zakázek, popř. též za porušení jiných právních norem, seznam rozhodnutí Magistrátu hl. m. Prahy prohlášených soudy za nezákonné či nicotné včetně nákladů vážících se k takovýmto aktům atd. Na kdy je plánováno předložení těchto dokumentů?

2. Měla být projednána možnost implementace základních principů protikorupční strategie v městských firmách. Máme přehled o tom, zda tak bylo učiněno, případně které městské firmy mají nějakou protikorupční strategii a co obsahuje?

3. Mělo být zajištěno vyhledávání v pražské evidenci smluv dle více kritérií zároveň podle toho, jak si to uživatel zvolí. Umožňuje Prahou používaný systém takové nastavení? Pokud ne, kolik by stálo ho pozměnit tak, aby to umožňoval?

4. Mělo být zajištěno zveřejňování seznamu smluv v pražské evidenci smluv se všemi metadaty ve formátu otevřených dat. V současnosti totiž systém na webu Magistrátu umožňuje pouze vyhledávat podle 1 kritéria. Kdyby byl seznam smluv zveřejněný ve formátu otevřených dat, kdokoliv by v nich mohl za pomocí jednoduchého programu vyhledávat dle několika kritérií zároveň, takže by mnohem snáze nalezl smlouvu, kterou hledal. (Následně by si mohl vyhledat i text smlouvy v pražském registru, protože už by věděl, jaké má jím hledaná smlouva identifikační číslo.) Umožňuje systém, který Magistrát používá, export seznamu smluv do formátu, který by to umožňoval (např. .xlsx, .csv)?

5. Strategie vyžaduje, aby veřejnost mohla jednoduše najít související dokumenty - například když zná usnesení rady, tak aby mohla jednoduše najít smlouvu, která byla na základě tohoto usnesení uzavřena. Případně když zná číslo smlouvy, tak aby podle toho mohla najít zakázku, na základě které byla uzavřena, nebo provázání s rozpočtovou položkou. A tak dále. Ve svém důsledku by tak mohl vzniknout opravdu přehledný rozklikávací rozpočet - uživatel si přes rozpočtovou položku dohledá zakázky, smlouvy, faktury a s tím související rozhodnutí rady/zastupitelstva; navíc by tak jednoduše bylo možné pozorovat aktuální plnění rozpočtu... Technicky to přitom není asi tak složité udělat - předpokládám, že v systémech Magistrátu je každá faktura evidovaná k nějaké smlouvě, každá smlouva k zakázce, každá zakázka k usnesení rady a k rozpočtové položce...  Zajímalo by mě tedy, jestli v této oblasti Magistrát vyvíjí nějakou aktivitu, když to protikorupční strategie vyžaduje.

6. Proč ještě není zveřejňován seznam faktur na portálu otevřených dat? Tento úkol považuji za technicky asi nejjednodušší - stačí otevřít knihu došlých faktur a jedním tlačítkem faktury vyexportovat. Na naší společné schůzce jste zmiňoval, že úřad neví, jaká metadata mají být u seznamu faktur zveřejňována. Jestli to je opravdu jediný problém, tak nechápu, že trvá tak dlouho ho vyřešit. Rada má dle schváleného usnesení ukládat úkoly zajišťující naplňování protikorupční strategie, tedy by jednoduše měla určit, jaká metadata se mají zveřejňovat. Případně to dle mého názoru může úřad udělat sám. Osobně si myslím, že dostatečné by bylo zveřejňovat číslo faktury, název dodavatele, IČO, ID smlouvy, popis faktury, částku, datum přijetí a úhrady.

7. Proč ještě není zveřejňován přehledný seznam nájemních smluv k nebytovým prostorům Prahy? Když si úřad požádám, aby mi seznam poskytl, je to schopný dát relativně rychle dohromady - data jsou tedy zřejmě v informačních systémech Magistrátu ukládána a je možné je relativně snadno vyexportovat do upravitelného souboru. Cílem by podle mě mělo být zveřejňování pravidelně aktualizovaného seznamu, ve kterém budou uvedeny adresa (zvlášť ulice, číslo popisné, katastr, MČ), patro, typ prostoru, nájemník, plocha, cena, datum uzavření, datum ukončení. Samozřejmě ve formátu otevřených dat, aby s tímto seznamem šlo dále pracovat.

8. Protikorupční strategie vyžaduje, aby byl zveřejňován seznam podnětů k územnímu plánu včetně údajů o žadateli a datu podání. Institut plánování a rozvoje přehledně zveřejňuje seznam podnětů a změn územního plánu - jak na portálu otevřených dat http://opendata.praha.eu/dataset?organization=ipr, tak ve speciální aplikaci http://app.iprpraha.cz/napp/zmeny/. Ani v jednom případě ale neuvádí, kdy byl podnět podán a kdo ho podal (v portálu otevřených dat je pouze uvedeno, zda to byla městská část nebo fyzická či právnická osoba). Pokud vím, tak oba druhy informací jsou v systémech zaznamenávány - proč tedy nejsou součástí zveřejňovaných seznamů (např. na portálu otevřených dat)?

Předem děkuji za odpovědi na výše uvedené dotazy dotazy. Byl bych rád, kdyby tyto podle mě důležité body protikorupční strategie začaly být co nejdříve naplňovány.


S pozdravem

---
signature: 
  - Adam Zábranský
  - nar. 28. 12. 1993
  - bytem Zbynická 6, 153 00 Praha 16
  - zastupitel hl. m. Prahy
abbr:       adam
...
